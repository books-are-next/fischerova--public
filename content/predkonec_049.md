---
title: ''
contentType: prose
---

> 

> _Mojmírovi_

Jen si sedněte  
na pohřební hostině  
k těm kteří jsou:

_rozvedenou manželkou  
obtížnou tchyní  
lačným synovcem  
lhostejnou švagrovou  
a stejnou dcerou_

_Pojezte s nimi  
za mrtvého  
a pijte!_

_Pak se dozvíte:  
o co se zraňovala žena  
po čem toužila tchyně  
jak měl synovec před sebou  
bratra i otce  
a ta dívka  
je uplakané dítě_

_Shledáte:  
Že krev není voda  
ani jed_

_A spor o ten barák  
že byl holé neštěstí_

Byl jsi ochořelý  
tenká výseč v hlavě  
i v srdci

_Sám sobě  
Robinson a Pátek  
na ostrově_

_Já se s tím brácho  
mohla srovnat_

_Ale tvá žena  
— první i druhá —  
a zbytek milenek?_

_Teď po hospodách  
přebíráme mák hrách  
a žal co tě přežil_

_Co jsi byl  
i nebyl_

_Co ti chtěly dát  
a co jsi nepřijal_
