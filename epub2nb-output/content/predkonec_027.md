---
title: ''
contentType: prose
---

  

Můžem se dohadovat  
kdo nám do hnízda nasadil  
vajíčko raka

_co uskřinul sestřenku  
a teď jde po tobě_

_Byl to ten s citerou  
„pošumavský slavík“  
co ze sázky přeřízl  
slečinku ledovku_

_studenou babičku_

_Ostatně —  
jako chlap  
nestál za nic_

_To o něm řekla krásná paní lesní  
se čtyřmi dětmi_

_Proč se nevdala po jeho smrti?  
— Nechtěla už být nikomu za matraci —_

_Co na něm měla ráda?  
— Ach měl takové hebké kudrnky  
nad ušima —_

_Žárlil na ni  
když se bavila  
výhradně s pány_

_vláčel ji za vlasy  
kolem myslivny  
a ona odcházela do lesa  
s jeho psy_

_Jednou postřelil laňku  
Měla v očích slzy  
Od té doby na vysokou  
nestřílel_

_Umřel v devětapadesáti_

_Víc o něm nevíme_
